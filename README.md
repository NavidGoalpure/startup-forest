# جنگل استارت آپ

«جنگل استارت آپ» یک کارگاه «متن محور» است که بر اساس «پرورش قابلیت» طراحی شده است. کارگاه های متن محور بر خلاف کلاس های معلم محور - که معلم خط سیر آموزش را تعیین میکند- یا دانش آموز محور - که کنجکاوی دانش آموز این خط را هدایت میکند- بر اساس متون و تمریناتی از قبل طراحی شده پیش میروند.

در این روش آموزشی چیزی به مثابه «معلم» وجود ندارد و عموما یک راهنما - که قبلا حداقل یک بار این کارگاه را گذرانده و با مفاهیم آن آشنایی نسبی دارد- هدایت جمع را برعهده میگیرد. اما شرکت کنندگان هیچ التزامی به پذیرفتن نظرات «راهنما» و حتی «متن دروس» ندارند. راهنما و دروس تنها برای به وجود آوردن بستری برای مشورت بهتر وجود دارند و نباید به هیچ عنوان اصل مشورت را قربانی کنند و مهمتر از نظرات دیگر شرکت کنندگان تلقی شوند.

فکر میکنم بهتر است مفهوم «پرورش قابلیت» را هم توضیحی بدهم. در این روش معتقدیم برای اینکه شخصی در حوزه X کاملا ماهر شود، آموختن تنها مهارت های X ای کافی نیست. مثلا اگر بخواهیم کسی قابلیت های رانندگی را داشته باشد باید به او مطالب زیر را بیاموزیم:

**اطلاعات**: مثل اجزای ماشین و یا قوانین راهنمایی رانندگی

**مهارت ها**: استفاده صحیح و ماهرانه از گاز و کلاج و فرمان

**بینش ها**: مثلا اینکه «همه در برابر قانون برابریم» یا «اگر به ساختن جامعه ای قانون محور کمک کنیم، کارهای خودمان سریعتر پیش خواهد رفت»

**صفات**: مثل صبر، قانونمداری، خوش برخوردی و ...

با این دیدی میتوانیم بفهمیم چرا اکثر دوره های آموزشی ناموفقند. چون عموما بر آموختن یک یا دو محور - بیشتر اطلاعات-بالا تمرکز میکنند.

از آنجایی که مهارت ها و صفات تنها در حین عمل و فعالیت رشد میکنند، در این دوره تئوریک تنها بر بخش اطلاعات،‌بینش و معرفی بعضی صفات لازم تمرکز شده و به خوبی آگاهم که به همین علت نقص های فراوانی دارد.  
ترجیح میدهم این کارگاه، به عنوان «قدم اول» برای آشنایی با مفاهیم کارآفرینی و استارتاپ دیده شود تا یک آموزش کامل و کافی.

درصورتی که بعد از اجرای کارگاه تمایل داشتید به من بازخورد بدهید بسیار خوشحال خواهم شد بازخوردهایتان را از طریق ایمیل Navid.goalpure@gmail.com دریافت کنم.  
اکثرا شاد باشید...

نویدگل پور

